<h1>Komplexná sieť starostlivosti o ľudí s duševnými ochoreniami</h1>
<p>Medzi najčastejšie problémy ľudí s duševným ochorením patrí stigmatizácia zo strany spoločnosti a z toho vyplývajúca spoločenská izolácia, dôraz na hospitalizáciu v liečbe, ktorá však vedie k znehodnoteniu sociálnych kompetencií a vybudovaných sociálnych vzťahov, a samozrejme tiež k mnohým problémom v oblastiach každodenného života po návrate človeka do komunity, hlavne predčasnej a v mnohých prípadoch nepotrebnej invalidizácie.</p>
<p>Podstatou komunitnej starostlivosti o duševné zdravie je poskytnúť ľuďom s duševnou chorobou pomocnú ruku po prekonaní akútnej fázy ochorenia, a to prostredníctvom vhodných služieb priamo v komunite. Ide predovšetkým o pomoc v oblasti bývania, práce, znovuzískania alebo rozvíjania sociálnych zručností, zmysluplného trávenia voľného času a prekonávania spoločenskej izolácie.</p>
<p>Koncepcia komunitnej starostlivosti umožňuje prepojenie <span class="Bold">nemocničnej</span> a <span class="Bold">mimonemocničnej</span> starostlivosti o ľudí s duševnými ochoreniami v úzkej spolupráci multidisciplinárnych tímov.</p>
<p>Komunitná starostlivosť zahŕňa poskytovanie nasledujúcich služieb:
	<ul class="Kompas">
		<li>Služba poradenstva</li>
		<li>Služba case-manažment</li>
		<li>Služba pracovnej rehabilitácie, chráneného  a podporovaného zamestnávania</li>
		<li>Služba psychosociálna rehabilitácia</li>
		<li>Zariadenia pre voľnočasové aktivity a kluby</li>
		<li>Svojpomocné skupiny</li>
		<li>Služba bývanie - formou chráneného a podporovaného bývania</li>
	</ul>
</p>